<DOC>
<DOCNO>fullnews_id_2578421_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


यूपीए सरकार ने आठ फीसदी की विकास दर को बनाए रखने के लिए अपनी प्राथमिकताएं तय करते हुए इसे हासिल करने के लिए कृषि , शिक्षा , स्वास्थ्य व बुनियादी क्षेत्र पर विशेष घ्यान देने की बात कही है । बुधवार को लोकसभा में आर्थिक सर्वेक्षण पेश करते हुए वित्त मंत्री पी. चिदंबरम ने अर्थव्यवस्था की सुनहरी तसवीर के साथ कुछ खतरों की ओर भी इशारा किया । खासकर पेट्रोलियम पदार्थो की अंतर्राष्ट्रीय कीमतों में बढ़ोतरी रुझान को देखते हुए महंगाई और ब्याज दरों में तेजी आ सकती है । इससे सरकार के अनुमान धरे के धरे रह सकते हैं । खासकर , अंतर्राष्ट्रीय बाजार में तेल की बढ़ती कीमतों का देश की आर्थिक विकास दर पर पड़ने वाले असर को लेकर सर्वे काफी गंभीर है । इसमें कहा गया है कि बाहरी दबाव के साथ आंतरिक दबाव भी झेलने होंगे । उद्योग जगत की ओर से ऋण की मांग में बढ़ोतरी और राजकोषी घाटे में वृद्धि के कारण निम्न ब्याज दरों के फायदे छूमंतर हो सकते हैं । ब्याज दरों में तेजी से महंगाई भी बढ़ सकती है । सर्वे में कर न देने की प्रवृत्ति पर भी चिंता जाहिर की गई है । साथ ही , इस पर रोक लगाने के उपायों की भी घोषणा की गई है । सर्वे में कहा गया है कि उच्च शिक्षा की फीस बढ़ाने की जरूरत है । अच्छे मानसून के कारण खाद्यान्नों की पैदावार २००२ - ०३ के १७.४२ करोड़ टन से बढ़ कर २००३ - ०४ के २१.०८ करोड़ टन पहुंच गई । इस दौरान अनाज और दलहन दोनों की पैदावार में वृद्धि हुई । सामान्य मानसून की संभावना के मद्देनजर २००३ - ०४ में खाद्यान्नों की पैदावार बढ़ने की उम्मीद है । सर्वे में कहा गया है कि कृषि क्षेत्र में कार्य कर रहे अतिरिक्त श्रमिकों को उद्योग में रोजगार देने और इसके लिए कृषि प्रसंस्करण उद्योगों को बढ़ावा देने के लिए विशेष अभियान चलाया जाएगा । सरकार ने मुद्रा स्फीति पर नियंत्रण रखने की वचनबद्धता दोहराई है । साथ ही , औद्योगिक वृद्धि दर को १० फीसदी से अधिक करने का लक्ष्य रखा है । केंद्र सरकार के अनुसार यद्यपि टेलीकॉम , सड़क और बंदरगाह जैसी सुविधाओं के क्षेत्र में मांग और पूर्ति का अंतर कम हुआ है , पर इन सुविधाओं के अभाव के कारण आर्थिक विकास में बाधा आ रही है । इन्फ्रास्ट्रक्चर क्षेत्र में निवेश अपर्याप्त रहा है , साथ ही अनुकूल माहौल नहीं मिलने के कारण इन्फ्रास्ट्रक्चर क्षेत्र में निजी निवेश में भी बढ़ोत्तरी नहीं हुई है । आर्थिक सर्वेक्षण २००४ में कहा गया है कि सामाजिक इन्फ्रास्ट्रक्चर को भौतिक इन्फ्रास्ट्रक्चर के बराबर महत्व देने की गरज से राष्ट्रीय साझा न्यूनतम कार्यक्रम के अनुरूप शिक्षा और स्वास्थ्य पर विशेष बल दिया जाएगा । नतीजतन , बजट अनुमान २००३ - ०४ में शिक्षा और स्वास्थ्य पर सार्वजनिक व्यय को बढ़ा कर जीडीपी का क्रमशः ६ फीसदी और २ - ३ फीसदी करने का निर्णय लिया गया है । आर्थिक सर्वेक्षण में कहा गया है कि वर्ष २००३ - ०४ के दौरान भारतीय अर्थवयवस्था में ८.१ फीसदी की दर से वृद्धि हुई है । साथ ही , विकास , मुद्रा स्फीति और भुगतान संतुलन के मामले में अर्थव्यवस्था सुदृढ़ हुई है । उद्योग और सेवा क्षेत्र में वृद्धि से भी जीडीपी की बढ़त को सहयोग मिला है । कृषि क्षेत्र में ९.१ फीसदी की दर से वृद्धि हुई है और इसका जीडीपी में भारी योगदान रहा । वर्ष २००३ - ०४ के दौरान मूल्यों में कमोबेश स्थिरता बनी रही । मुद्रास्फीति की औसत दर ५.५ फीसदी रही । मूल्यों की बढ़त में निर्माण क्षेत्र का भारी योगदान रहा । मई २००४ तक विदेशी मुद्रा भंडार ११९.३ अरब डॉलर की ऊंचाई को छू गया ।


<\TEXT>
<\DOC>