<DOC>
<DOCNO>fullnews_id_2578414_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


राज्यसभा सांसद और रिलायंस समूह के उपाध्यक्ष अनिल अंबानी ने अपना फोन टैप किये जाने का सनसनीखेज आरोप लगाया है । उनका कहना है कि रिलायंस इंफोकॉम के एक निदेशक और दो अधिकारी मिल कर इस आपराधिक कृत्य को अंजाम दे रहे हैं । उन्होंने गृह मंत्री शिवराज पाटिल को लिख कर इस मामले की जांच की मांग की है । रिलायंस इंफोकॉम के अध्यक्ष मुकेश अंबानी हैं और कंपनी ने बृहस्पतिवार को इस आरोप का खंडन किया है । उन्होंने इसे आधारहीन और द्वेषपूर्ण बताया है । NULL गौरतलब है कि रिलायंस समूह में स्वामित्व विवाद के निपटारे के लिए किसी फॉर्मूले पर अमल की बात चल रही है और ताजा घटनाक्रम को इससे जोड़कर भी देखा जा रहा है । ऐसी खबरें हैं कि रिलायंस इंफोकॉम , रिलायंस कैपिटल और रिलायंस एनर्जी अनिल के हिस्से में आ सकतीं हैं । अनिल ने पाटिल को लिख कर कहा कि विश्वस्त सूत्रों से उन्हें पता चला है कि इस आपराधिक कृत्य के पीछे सारा दिमाग रिलायंस इंफोकॉम के एक निदेशक का है । पत्र में अनिल ने निदेशक का नाम भी लिखा है । माना जा रहा है कि सरकार ने प्रारंभिक जांच के लिए यह खुफिया एजेंसियों के पास भेज दिया है । गृह मंत्रालय ने धमकी भरे फोन मिलने की शिकायत के बाद अनिल को पिछले महीने ही सुरक्षा प्रदान की थी । स्वामित्व विवाद की ओर इशारा करते हुए अनिल ने कहा कि जिन मसलों को लेकर मीडिया में तमाम खबरें प्रकाशित हुई और जिसका निपटारा आने वाले दिनों में होने वाला है , यह निदेशक इस हल से प्रभावित होने वाला एक पक्ष है । अनिल ने इस निदेशक की मदद करने वाले रिलायंस समूह के दो वरिष्ठ अधिकारियों के नामों का भी उल्लेख किया है । अनिल का कहना है कि उनके मोबाइल और लैंड लाइन फोन को टैप करने में लिप्त लोगों के पास जीएसएम चिप क्लोनिंग मशीनें और अन्य टैपिंग उपकरण हो सकते हैं , जो इस्राइल और अन्य देशों में बिक्री के लिए उपलब्ध हैं । अनिल ने कहा कि यदि इन लोगों ने यह हरकत की है तो संसद के चुने हुए सदस्य और एक नागरिक के तौर पर उनके संवैधानिक अधिकारों के संपूर्ण उल्लंघन और उनकी निजता का आपराधिक हनन है । अनिल ने इसमें लिखा है कि आरोपों की गंभीरता को देखते हुए वह एक सक्षम सरकारी एजेंसी से मामले की तत्काल जांच के आदेश देने का अनुरोध करते हैं । दूसरी ओर , रिलायंस बंधुओं के बीच स्वामित्व के निपटाने के तहत अनिल को रिलायंस इंफोकॉम , रिलायंस एनर्जी और रिलायंस कैपिटल मिलने की संभावना की रिपोर्टो के बीच इस नए घटनाक्रम का बातचीत प्रक्रिया पर असर दिख सकता है ।


<\TEXT>
<\DOC>