<DOC>
<DOCNO>fullnews_id_2580813_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


बिहार में राष्ट्रपति शासन लागू करने के विवादास्पद फैसले के बारे में सुप्रीम कोर्ट ने कहा है कि राज्यपाल बूटा सिंह के खिलाफ लगाए गए आरोपों की जाँच की जाएगी । अदालत ने कहा है कि इस बात की जाँच की जाएगी कि क्या राज्यपाल ने दुर्भावनाओं से ग्रस्त होकर केंद्र को रिपोर्ट भेजी थी , जिसकी वजह से राष्ट्रपति शासन लगाया गया । केंद्र की सलाह को स्वीकार करते हुए जस्टिस वाई. के. सब्बरवाल , जस्टिस के. जी. बालकृष्ण , जस्टिस बी. एन. अग्रवाल , जस्टिस अशोक भान और जस्टिस अजित पसायत की खंडपीठ ने संविधान के अनुच्छेद ३६१ के तहत अदालती कार्यवाही के मामले में राज्यपाल को प्राप्त विशेषाधिकार का हवाला देते हुए कहा कि अदालत राज्यपाल को नोटिस जारी नहीं करेगी । हालांकि अदालत ने यह साफ कर दिया कि राज्यपाल ने अगर दुर्भावनाओं से ग्रस्त होकर इस बाबत फैसला लिया है तो यह उनके विशेषाधिकार के दायरे से बाहर है और अदालत को इस मामले की जाँच का अधिकार है । खंडपीठ ने विधानसभा भंग करने के राज्यपाल के फैसले के खिलाफ दायर याचिका की अगली सुनवाई की तारीख २७ सितंबर से घटाकर २० सितंबर कर दी है । अदालत ने चुनाव आयोग द्वारा बिहार विधानसभा चुनाव की घोषणा के मद्देनज़र सुनवाई की तारीख घटा दी है । खंडपीठ ने चुनाव आयोग के वकील एस. मुरलीधरन से पूछा कि अगर अदालत राष्ट्रपति शासन को अवैध करार देती है तो चुनाव प्रक्रिया का क्या होगा , इस पर मुरलीधरन ने कहा कि २३ सितंबर को अधिसूचना जारी होने के बाद चुनाव प्रक्रिया शुरू हो जाएगी और इसके बाद कोई भी अदालत इस मामले में हस्तक्षेप नहीं कर सकती । लेकिन जवाब से संतुष्ट नहीं होने पर अदालत ने अटॅर्नी जनरल मिलन बनर्जी , एडिशनल सॉलीसिटर जनरल गोपाल सुब्रह्मण्यम् और पूर्व अटॅर्नी जनरल सोली जे. सोराबजी से राय ली । इन तीनों ने एक मत से कहा कि राष्ट्रपति शासन को अवैध करार देने पर चुनाव आयोग को चुनाव प्रक्रिया रद्द करनी पड़ेगी ।


<\TEXT>
<\DOC>