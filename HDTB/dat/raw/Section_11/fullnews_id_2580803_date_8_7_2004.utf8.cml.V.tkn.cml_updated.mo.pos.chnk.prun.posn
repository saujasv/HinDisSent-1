<DOC>
<DOCNO>fullnews_id_2580803_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


राज्य के पूर्व मुख्यमंत्री बेअंत सिंह की हत्या का आरोपी और बुड़ैल जेल से भागे आतंकवादी जगतार सिंह हवारा की गिरफ्तारी के बाद जहाँ दिल्ली पुलिस फूली नहीं समा रही है , वहीं पंजाब पुलिस ने चुप्पी साध ली है । दिल्ली पुलिस ने हवारा और उसके साथी को दिल्ली के ही किसी स्थान से गिरफ्तार करने का दावा किया है । जबकि कुछ प्रत्यक्षदर्शियों के मुताबिक हवारा और उसके साथी को दिल्ली पुलिस की स्पेशल ब्रांच ने पंजाब यूनीवर्सिटी के मुख्य द्वार से काबू किया है । हालांकि , जिला पुलिस इस बात की पुष्टि करने को तैयार नहीं है । बताया जाता है कि दिल्ली के सिनेमा घरों में हुए विस्फोटों के एक आरोपी को नवांशहर से धरने के बाद दिल्ली पुलिस को उससे पूछ - ताछ में हवारा और उसके साथी के ठिकाने के बारे में पता लगा । पूछ - ताछ में दिल्ली पुलिस को पता लगा कि हवारा और उसका साथी पटियाला की पंजाब यूनीवर्सिटी में कुछ लोगों से मिलने गया है । इसके बाद दिल्ली पुलिस ने पूरी योजना के साथ पटियाला में डेरा डाला । मंगलवार को ११ से १२ बजे के बीच यूनीवर्सिटी के मुख्य द्वार पर एक कार रुकी , जिसमें दो लोग बैठे हुए थे । वहीं पर सादे कपड़ों में मौजूद दिल्ली पुलिस ने इस कार पर धावा बोल दिया । भनक लगते ही कार में बैठे दोनों व्यक्ति भागने लगे । एक मार्केट की ओर भागा और एक की पिस्तौल व मोबाइल गिर गया । मार्केट की ओर भागे व्यक्ति को पुलिस ने दौड़ाकर उसकी कनपटी पर पिस्तौल लगाकर काबू कर लिया । दूसरा भागने के चक्कर में यूनीवर्सिटी के आसपास लगी कंटीली तारों में फंस गया । दिल्ली पुलिस दोनों को पकड़ने के बाद वहाँ से फौरन रवाना हो गई । इसकी सूचना पटियाला पुलिस को भी नहीं दी गई । सूत्र बताते हैं कि हवारा की गिरफ्तारी को लेकर पंजाब पुलिस और दिल्ली पुलिस के बीच काफी विवाद भी चला । पंजाब पुलिस का कहना था कि उसके अधिकार क्षेत्र में हवारा को पकड़ने की कार्रवाई उसको जानकारी देने के बाद होनी चाहिए थी । यही कारण है कि हवारा की गिरफ्तारी दिल्ली पुलिस ने काफी देर बाद खोली । पटियाला पुलिस को इस कार्रवाई की भनक काफी देर बाद लगी । मंगलवार की रात एसएसपी ए. एस. रॉय की अगुआई में पुलिस टीम ने यूनीवर्सिटी जाकर वहाँ के सुरक्षा अधिकारी से भी इस संबंध में बात की । एसएसपी ए. एस. रॉय का कहना है कि हवारा के यहाँ से गिरफ्तार होने के बारे में उन्हें कोई जानकारी नहीं है ।


<\TEXT>
<\DOC>