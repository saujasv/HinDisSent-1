<DOC>
<DOCNO>fullnews_id_2578417_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


मंगलोर की १५ वर्षीय एक छात्रा की पाती ने पाकिस्तान के राष्ट्रपति परवेज मुशर्रफ के दिल को छू लिया । मुशर्रफ ने इस छात्रा को लिखकर आश्वस्त किया है कि दोनों पड़ोसी देशों के बीच मधुर संबंध होने के उसके सपनों को साकार किया जाएगा । केंद्रीय विद्यालय की १०वीं की छात्रा सृष्टि कृष्णमूर्ति के पिता और स्कूल के प्रधानाचार्य ने बताया कि सृष्टि ने भारत - पाक क्रिकेट सीरीज़ के बाद ' सिंबायोसिस ' शीर्षक से एक कविता लिखकर मुशर्रफ को भेजी थी । हालांकि सृष्टि को इस बात की कतई उम्मीद नहीं थी कि मुशर्रफ कविता के रूप में लिखे गए उसके पत्र का जवाब देंगे । इस कविता में सृष्टि ने उम्मीद जताई है कि दोनों देशों के बीच अच्छे संबंध केवल खेल के मैदान तक ही सीमित नहीं रहेंगे । कविता में उसने कहा है कि वह यह सोच कर रोमांचित हो उठती है कि हम सभी के अंदर एक आत्मा है । सृष्टि के पिता ने बताया कि भारत - पाक संबंधों में पुल का काम करने वाली क्रिकेट सीरीज से प्रसन्न पाकिस्तान के राष्ट्रपति ने सृष्टि को भेजे गए पत्र में उसकी बुद्धिमत्ता की जमकर तारीफ की है । साथ ही उन्होंने आश्वासन दिया है कि उसके सपनों को साकार करने के लिए वह हर संभव प्रयास करेंगे ।


<\TEXT>
<\DOC>