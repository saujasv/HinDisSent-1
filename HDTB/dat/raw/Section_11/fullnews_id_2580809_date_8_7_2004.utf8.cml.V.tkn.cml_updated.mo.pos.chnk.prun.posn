<DOC>
<DOCNO>fullnews_id_2580809_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


जम्मू - कश्मीर के पुंछ जिले में शुक्रवार को सेना और आतंकियों के बीच हुई मुठभेड़ में लश्कर - ए - ताइबा के तीन आतंकी मारे गए । आतंकवादी घुसपैठ की फिराक में थे । इस मुठभेड़ में एक जेसीओ सहित सेना के चार जवान भी शहीद हो गए । उधर , सेना ने एक ऐसे ग्रुप का भंडा - फोड़ किया है जो जिहाद के नाम पर स्थानीय युवकों को बरगला कर आतंकी गुटों में भर्ती करता था । सेना के प्रवक्ता लेफ्टिनेंट कर्नल वी. के. बत्रा ने कहा कि इस गुट का प्रमुख अनंतनाग जिले के कुलगाम का एक मज़हबी नेता था । पुंछ में हुई मुठभेड़ के बारे में एक सरकारी अधिकारी ने बताया कि १३वीं सिख लाईट इनफेंट्री द्वारा लश्कर - ए - ताइबा गुट के आतंकियों को नियंत्रण - रेखा पर चुनौती देने पर मुठभेड़ रात ११.४५ बजे शुरू हुई । आतंकी तालाचीड इलाके में नियंत्रण - रेखा पार कर घुसपैठ करने की कोशिश कर रहे थे । सेना द्वारा चुनौती देने पर आतंकियों ने गोली चलानी शुरू कर दी । सेना की जबावी कार्रवाई में तीन आतंकी मारे गए । मुठभेड़ में नायक सूबेदार अवतार सिंह सहित चार जवान भी शहीद हो गए । मुठभेड़ वाले स्थान से तीन एके एसॉल्ट राइफल , १७ मैगजीन , ८ ग्रेनेड , ४ आईइडी , एक रेडियो सेट , दो पिस्तौल व कुछ अन्य हथियार बरामद किए गए हैं । उधर , जिहाद के नाम पर आतंकी गुट में शामिल करने वाले गुट के बारे में लेफ्टिनेंट कर्नल बत्रा ने कहा कि यह गुट आर्थिक रूप से कमजोर युवकों को पैसे के लालच में आतंकी गुटों में शामिल करता था ।


<\TEXT>
<\DOC>