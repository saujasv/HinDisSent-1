<DOC>
<DOCNO>fullnews_id_2580807_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


जनता दल यू के वरिष्ठ नेता नितीश कुमार ने पिछले लोकसभा चुनाव के दौरान विशेष पर्यवेक्षक रहे एल. वी. सप्तऋषि को चुनाव आयोग पर आरोप लगाने के कारण बर्खास्त करने की माँग की है । नितीश ने यूपीए सरकार से चुनाव आयोग जैसी संवैधानिक संस्था पर दोषारोपण करने के लिए राष्ट्रीय जनता दल के प्रमुख व केंद्रीय रेल मंत्री लालू यादव के खिलाफ़ भी कार्रवाई करने की माँग की है । उधर , लोक जनशक्ति पार्टी ( लोजपा ) के अध्यक्ष राम विलास पासवान ने लालू द्वारा चुनाव आयोग पर लगाए आरोप खारिज करते हुए कहा कि आयोग ने राज्य में प्रभावी व निष्पक्ष चुनाव कराकर अपना दायित्व ईमानदारीपूर्वक निभाया है । नितीश ने कहा कि सप्तऋषि ने चुनाव आयोग पर आरोप लगाकर सेवा नियमों का उल्लंघन किया है उन्हें जल्द से जल्द नौकरी से बर्खास्त किया जाना चाहिए । नितीश ने सप्तऋषि द्वारा उठाए मुद्दे को ' किसी से ' प्रेरित बताया । राजद प्रमुख लालू यादव पर हमला करते हुए नितीश ने उन्हें भारतीय राजनीति की बीमारी बताया । उन्होंने कहा कि लालू को संवैधानिक संगठनों की आलोचना करने की आदत सी पड़ गई है । नितीश ने लालू के खिलाफ कार्रवाई करने की माँग की । नितीश ने सप्तऋषि व लालू यादव के बीच साँठ - गाँठ की जाँच कराने की भी माँग की । उधर , लोजपा अध्यक्ष राम विलास पासवान ने चुनाव आयोग पर लगाए आरोप खारिज करते हुए उसके काम की प्रशंसा की है । पासवान ने कहा कि आयोग ने राज्य में लोकसभा व विधानसभा चुनाव निष्पक्ष व प्रभावी ढंग से पूरा कराया । पासवान ने कहा कि उनके मन में चुनाव आयोग के प्रति काफी इज्जत है । आयोग एक संवैधानिक संस्था है और इसमें कोई संदेह नहीं है कि वह पूर्ण रूप से तटस्थ है ।


<\TEXT>
<\DOC>