<DOC>
<DOCNO>fullnews_id_2580816_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


नेपाल नरेश ज्ञानेंद्र द्वारा लोकतांत्रिक सरकार की बरखास्तगी और सत्ता पर कब्जे को लेकर दुनिया भर में हुई तीखी प्रतिक्रिया के बाद अब नेपाल की शाही सरकार अंतर्राष्ट्रीय समर्थन जुटाने की कोशिश कर रही है । खासतौर से उसे भारत व पश्चिमी देशों पर भरोसा है । इसी सिलसिले में भारत आए नेपाली विदेश मंत्री रमेश नाथ पांडेय ने कहा कि उन्हें उम्मीद है कि यह देश राजा को माओवादियों के खिलाफ जारी जंग और लोकतंत्र की रक्षा के उनके प्रयासों का समर्थन करेंगे । उधर , नेपाल के हालात जस के तस बने हुए हैं । शाही सेना ने ३३ विद्रोहियों को मारने का दावा किया है । हालांकि यह घटना ३ मार्च की बताई गई है पर इस बारे में सरकारी बयान मंगलवार को जारी किया गया । इस बीच , नेपाल के एक नवनियुक्त मंत्री ने जाने या अनजाने में नेपाल नरेश ज्ञानेंद्र की सरकार की आलोचना कर डाली । नेपाल के शिक्षा एवं खेल मंत्री राधाकृष्ण मैनाली ने काठमांडू में कुछ पत्रकारों से चर्चा करते हुए कहा कि सत्ता अधिग्रहण के बाद विभिन्न देशों द्वारा नेपाल पर लगाया गया प्रतिबंध हमारी कूटनीतिक विफलता है । दूसरी ओर नेपाली विदेश मंत्री रमेश नाथ पांडे ने मंगलवार को विदेश मंत्री के. नटवर सिंह से मुलाकात के बाद कहा , ' मुझे विश्वास है कि हमारी बातचीत से दोनों देशों में समझ बढ़ी है । इससे सहयोग का दायरा बढ़ेगा । ' नरेश के १ फरवरी को सत्ता पर कब्जे के बाद यह किसी भी नेपाल मंत्री की पहली भारत यात्रा है । जब उनसे पूछा गया कि क्या उन्होंने भारत से सैन्य मदद बहाल किए जाने की गुहार की है , तो वह यह सवाल टाल गए । तीन दिन की यात्रा पर भारत आए नेपाली विदेश मंत्री ने दावा किया कि नरेश को नेपाली जनता का पूरा समर्थन हासिल है । इसके उलट नटवर सिंह ने पांडे से कहा कि राजा ज्ञानेंद्र के कदमों से नेपाल का संकट और गहरा गया है । नटवर सिंह ने नेपाल में भारतीय साझा उपक्रमों को हो रही परेशानी का मुद्दा भी उठाया । NULL गौरतलब है कि देउबा सरकार की बरखास्तगी के बाद मोबाइल टेलीफोन सेवाओं पर प्रतिबंध लगा दिया गया था । सरकार ने एक नेपाली संचार कंपनी को सेवा बहाल करने की छूट दे दी है , लेकिन भारत की भागीदारी वाली यूनाइटेड टेलिकॉम लिमिटेड ( यूटीएल ) कंपनी की टेलीफोन सेवा अब भी पूरी तरह बाधित है । यही हाल भारतीय समाचार टी.वी. चैनलों का है । इस बीच , मीडिया और पत्रकारों पर शाही सेना का कहर जारी है । नेपाल के सर्वाधिक प्रतिष्ठित पत्रकारों में से एक कनक मणि दीक्षित को भारत में पिछले साल दो गोष्ठियों में हिस्सा लेना मंहगा पड़ा । ' हिमाल ' , ' हिमाल साउथ एशियन ' और पाक्षिक पत्रिका ' हिमाल खबर पत्रिका ' के संपादक ४९ वर्षीय दीक्षित को सोमवार की शाम हिरासत में ले लिया गया । भले ही बाद में उन्हें छोड़ दिया गया , लेकिन उन पर अब पुलिस की निगरानी बढ़ा दी गई है ।


<\TEXT>
<\DOC>