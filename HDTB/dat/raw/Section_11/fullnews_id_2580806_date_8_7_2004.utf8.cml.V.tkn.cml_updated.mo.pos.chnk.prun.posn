<DOC>
<DOCNO>fullnews_id_2580806_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


भारत के कंट्रोलर एंड ऑडिटर जनरल वी. एन. कॉल ने कहा है कि सार्वजनिक उपक्रमों के विनिवेश का लेखा ऑडिटरों के सामने एक नई चुनौती के रूप में खड़ा हुआ है । कॉल सोमवार से शुरू हुए २५ विकासशील देशों के वित्त नियंत्रकों एवं ऑडिटरों के लिए आयोजित एक माह के अंतर्राष्ट्रीय प्रशिक्षण कार्यक्रम का उद्घाटन कर रहे थे । इस कार्यक्रम में भारत के अलावा अफगानिस्तान , बांग्लादेश , कोरिया , थाईलैंड , वियतनाम , मॉरीशस , नेपाल , ओमान , श्रीलंका , घाना व उजबेकिस्तान के प्रतिनिधि भाग ले रहे हैं । कॉल ने कहा कि आम जनता के हित में विनिवेश की पूरी प्रक्रिया की आर्थिक जानकारी उपलब्ध कराना ऑडिटरों की जिम्मेदारी है । उन्होंने कहा कि नियामक अधिकरणों और सार्वजनिक उपक्रमों की पारदर्शिता लेखा के मामले में महत्वपूर्ण होती जा रही है । आर्थिक उदारवाद व भूमंडलीकरण के प्रभाव से आज सार्वजनिक उपक्रमों को प्रतिस्पर्धा का सामना करना पड़ रहा है । इस स्थिति में सार्वजनिक उपक्रमों को अपने काम - काज के तरीके में बदलाव लाने की जरूरत है । कॉल ने कहा कि विकासशील देशों में इस तरह के परिवर्तन ज्यादा हो रहे हैं । इसलिए ऑडिटरों को बदलते माहौल में सार्वजनिक उपक्रमों का लेखा तैयार करने के लिए नए कौशल विकसित करने होंगे । इस प्रशिक्षण कार्यक्रम का आयोजन इंटरनेशनल सेंटर फॉर इन्फॉर्मेशन सिस्टम्स एंड ऑडिट द्वारा नोएडा में किया जा रहा है ।


<\TEXT>
<\DOC>