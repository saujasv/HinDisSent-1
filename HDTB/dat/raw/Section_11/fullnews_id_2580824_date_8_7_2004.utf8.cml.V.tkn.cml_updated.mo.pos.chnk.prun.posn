<DOC>
<DOCNO>fullnews_id_2580824_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


लोक जनशक्ति पार्टी ( लोजपा ) अध्यक्ष राम विलास पासवान ने बिहार में होने वाले विधानसभा चुनाव में एक बार फिर से राष्ट्रीय जनता दल ( राजद ) व भारतीय जनता पार्टी ( भाजपा ) के साथ किसी प्रकार के तालमेल की संभावना से इनकार किया है । साथ ही उन्होंने कहा कि उनकी पार्टी कांग्रेस के अलावा भाकपा माले , भाकपा व माकपा के साथ चुनावी गठबंधन की संभावनाओं का पता लगा रही है । बुधवार को दिल्ली से पटना पहुंचने पर पत्रकारों से बातचीत में रामविलास पासवान ने कहा कि राजद व भाजपा को लेकर वे अपने पहले के रुख पर कायम हैं । राज्य में यूपीए के घटकों के बीच चुनावी गठबंधन की संभावनाओं को खारिज करते हुए पासवान ने कहा कि बिहार में यूपीए गठबंधन प्रभावी नहीं है । यह पूछे जाने पर कि क्या सोनिया गांधी के कहने पर उनकी पार्टी राजद के साथ चुनावी तालमेल करेगी इस प्रश्न को पासवान ने कल्पनात्मक प्रश्न करार दिया । पासवान ने कहा कि उन्होंने मंगलवार को सोनिया गांधी व प्रधानमंत्री मनमोहन सिंह से मुलाकात की थी । लेकिन बातचीत के दौरान गठबंधन को लेकर कोई चर्चा नहीं हुई । पासवान ने कहा कि उन्होंने अपने कार्यकर्ताओं से राज्य की सभी २४३ सीटों से चुनाव लड़ने के लिए तैयार रहने को कहा है । लेकिन उन्होंने कांग्रेस के साथ चुनावी तालमेल की भी इच्छा जताई है ।


<\TEXT>
<\DOC>