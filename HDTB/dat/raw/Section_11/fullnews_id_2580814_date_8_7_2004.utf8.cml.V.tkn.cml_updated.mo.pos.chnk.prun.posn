<DOC>
<DOCNO>fullnews_id_2580814_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


सशस्त्र बलों के आधुनिकीकरण में हो रही देरी को जड़ से मिटाने के लिए सरकार ने रक्षा बजट में २७ फीसदी की वृद्धि करते हुए ७७,००० करोड़ रुपये आवंटित किए हैं । जबकि संशोधित अनुमान ६३,००० करोड़ रुपये था । वहीं पंजी प्रावधान के मामले में थल सेना की अनदेखी की गई है तो वायु और नौ सेना के आवंटन में मामूली बढ़ोतरी हुई है । प्रधानमंत्री मनमोहन सिंह ने कहा कि पिछले तीन - चार सालों में रक्षा बजट की अनदेखी की गई है । सरकार ने पिछले साल के १६,९०६ करोड़ रुपये के पूँजी प्रावधान को दोगुना करते हुए ३३,४८२ करोड़ रुपये किया है । केंद्रीय बजट २००४ - ०५ में रक्षा प्रावधान में वृद्धि करते हुए पी. चिदंबरम् ने कहा कि आधुनिक हथियारों के अधिग्रहण के लिए यह ' जरूरी ' हो गया है कि इस साल आवंटन अधिक हो । पूँजी प्रावधान को दोगुना किए जाने से संकेत मिलते हैं कि सरकार का फ्रांसीसी पनडुब्बी ' स्कॉर्पियो ' , मिग - २१ के स्थान पर १२५ बहुउद्देशीय लड़ाकू विमान और थल सेना की फायरपॉवर में इजाफा करने के लिए चार हजार करोड़ रुपये की योजना पर आगे बढ़ने का विचार है । रक्षा बजट में इस वृद्धि के बावजूद भारत का रक्षा खर्च सकल घरेलू उत्पाद का सिर्फ २.५ फीसदी है जो चीन के ६ फीसदी और पाकिस्तान के ५.५ फीसदी की अपेक्षा बहुत कम है । पिछले साल के बजट अनुमान की अपेक्षा मौजूदा वृद्धि १७.९१ फीसदी अधिक है । अगर पूँजी प्रावधानों पर नजर दौड़ाई जाए तो थल सेना के लिए बजट अनुमान में कमी आई है जबकि वायु और नौ सेना के लिए मामूली वृद्धि की गई है । मौजूदा वर्ष में थल सेना के लिए आवंटन २७,८२८९९ करोड़ रुपये रखा गया है जबकि पिछले साल के संशोधित अनुमान में यह राशि २८,२७६ करोड़ रुपये रखी गई थी । जबकि नौ सेना के लिए पिछले साल संशोधित अनुमान ४,९१० करोड़ रखा गया था जिसे मौजूदा वित्त वर्ष में बढ़ा कर ५,२९३ करोड़ रुपये कर दिया गया है । वहीं , वायु सेना के लिए ७८४७.२९ करोड़ रुपये को बढ़ाकर ८४६८.४० करोड़ रुपये कर दिया गया है । वित्त मंत्री पी. चिदंबरम् और रक्षा मंत्री प्रणब मुखर्जी स्वदेशी रक्षा शोध को बढ़ावा देने पर जोर देते आए हैं लेकिन रक्षा शोध सेवा और विकास के लिए पिछले साल की अपेक्षा तीन सौ करोड़ रुपये की कटौती की गई है । डीआरडीओ को मौजूदा बजट में २३४३.१६ करोड़ रुपये आवंटित किए गए हैं जबकि पिछले साल के संशोधित अनुमान में २६९९.२० करोड़ रुपये की बात कही गई थी ।


<\TEXT>
<\DOC>