<DOC>
<DOCNO>fullnews_id_2578422_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


केंद्र सरकार ने बुधवार को कहा कि ब्रिटेन द्वारा निर्मित हॉक उन्नत प्रशिक्षण विमान ( एजेटी ) भारत को सितंबर , २००७ से मिलने शुरू हो जाएँगे । इन विमानों के लिए भारतीय वायु - सेना के ७५ पायलेटों को अगले साढ़े तीन साल में ब्रिटेन में प्रशिक्षित किया जाएगा । एक सवाल के जवाब में राज्यसभा में रक्षा मंत्री प्रणब मुखर्जी ने कहा कि सरकार ने हॉक एजेटी के लिए ब्रिटिश सरकार के साथ एक समझौते पर हस्ताक्षर किया है । इसके तहत भारत को फरवरी , २००८ तक कुल ६६ में से २४ हॉक एजेटी विमान मिल जाएँगे । शेष ४२ विमानों का निर्माण हिंदुस्तान एयरोनॉटिक्स लिमिटेड में किया जाएगा । सेना को इन विमानों की आपूर्ति मार्च , २००८ से शुरू होगी , जो मई २०१० तक चलेगी । रक्षा मंत्री ने इस बात से इन्कार किया कि ब्रिटिश एरोस्पेस ने ' मैन - डिज़ाइन वर्क ' के लिए पाँच करोड़ अमेरिकी डॉलर की माँग की है और इसे पूरा नहीं किए जाने पर सौदा रद्द करने की धमकी दी है । पायलेटों के प्रशिक्षण के बारे में मुखर्जी ने कहा कि हर तीन महीने में छह से आठ पायलेटों को ब्रिटेन में प्रशिक्षित किया जाएगा । उन्होंने बताया कि अभी पहले बैच का प्रशिक्षण शुरू नहीं हुआ है । मंत्री ने बताया कि दूसरे और तीसरे बैच का प्रशिक्षण क्रमशः २० सितंबर , २००४ और ३ मार्च , २००५ से शुरू किए जाने की बात है । हाईपर प्लेन के बारे में जानकारी देते हुए मुखर्जी ने कहा कि रक्षा वैज्ञानिकों ने हाईपर प्लेन की आरंभिक परिकल्पना तैयार कर ली है । इसके आधार पर शैक्षणिक संस्थानों की भागीदारी से कुछ तक़नीकी पैकेज विकसित कर लिए गए हैं । इसके साथ ही उन्होंने बताया कि अभी तक हाईपर प्लेन विकसित करने की परियोजना को मंजूरी नहीं दी गई है । उन्होंने बताया कि १५५ मिमी ५२ कैलिबर की हॉविटजर प्रणाली पर अभी कुछ और परीक्षण किए जाने हैं ।


<\TEXT>
<\DOC>