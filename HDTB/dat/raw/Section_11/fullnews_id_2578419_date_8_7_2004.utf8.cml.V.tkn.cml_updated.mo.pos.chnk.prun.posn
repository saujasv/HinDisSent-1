<DOC>
<DOCNO>fullnews_id_2578419_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


श्रीलंका में १६ जुलाई से शुरू हो रहे एशिया कप के लिए घोषित १४ सदस्यीय भारतीय क्रिकेट टीम में तेज गेंदबाज अजीत अगरकर को जगह नहीं दी गई है । वहीं पाकिस्तान के खिलाफ पिछली वन - डे सिरीज में टीम से बाहर रहे स्पिनर अनिल कुंबले व हरभजन सिंह को टीम में स्थान मिला है । भारतीय क्रिकेट बोर्ड के सचिव एस. के. नायर द्वारा बुधवार को यहां घोषित टीम में पार्थिव पटेल को अतिरिक्त विकेटकीपर के रूप में स्थान दिया गया है । अगरकर को बाहर करने के अलावा टीम में कोई बड़ा परिवर्तन नहीं किया गया है । राष्ट्रीय चयनकर्ताओं ने पाकिस्तान के खिलाफ हालिया सिरीज में सफलता हासिल करने वाले भारतीय दल के अधिकांश खिलाड़ियों को टीम में बरकरार रखा है । ऑफ स्पिनर हरभजन की चोट की वजह से छह माह तक टीम से बाहर रहने के बाद वापसी हुई है , जबकि कुंबले पाकिस्तान के खिलाफ वन - डे सिरीज में नहीं खेल पाने के बाद टीम में वापसी कर रहे हैं । बाएं हाथ के तेज गेंदबाज जहीर खान व आशीष नेहरा भी श्रीलंका में १६ जुलाई से शुरू हो रहे एशिया कप टूर्नामेंट के लिए टीम में जगह बनाने में कामयाब रहे । कुंबले व हरभजन के साथ इन दोनों तेज गेंदबाजों की टीम में मौजूदगी का मतलब हुआ कि भारत लंबे अरसे बाद किसी टूर्नामेंट में अपने पूरी क्षमता वाले गेंदबाजी आक्रमण के साथ उतरेगा । एशिया कप के लिए घोषित २० संभावित खिलाड़ियों में से अगरकर के अलावा रोहन गावस्कर , हेमांग बदानी , रमेश पवार , अमित भंडारी और मुरली कार्तिक टीम में जगह नहीं पा सके । टीम सौरव गांगुली ( कप्तान ) , राहुल द्रविड़ , सचिन तेंदुलकर , युवराज सिंह , वीवीएस लक्ष्मण , वीरेंद्र सहवाग , मोहम्मद कैफ , पार्थिव पटेल , अनिल कुंबले , हरभजन सिंह , जहीर खान , आशीष नेहरा , इरफान पठान व लक्ष्मीपति बालाजी ।


<\TEXT>
<\DOC>