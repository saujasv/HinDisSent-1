<DOC>
<DOCNO>fullnews_id_2578405_date_7_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


गत रात्रि से मनाली की ऊंची चोटियों पर हिमपात व निचले क्षेत्रों में बारिश होने से समूचा क्षेत्र ठंड की चपेट में आ गया है । रविवार की रात से ही मनाली की हामटा पास , रोहतांग पास , लद्दाखी पीक , देऊ टिब्बा , चंद्रखणी जोत , पतालसु पीक , मनाली पीक , हनुमान टिब्बा , ब्यास कुंड , शिरघण तुंग , शलीणधार , ७ सिस्टर पीक , फ्रेंडशिप पीक तथा पीर पंजाल श्रृंखलाओं की अनेकों चोटियों पर ताजा हिमपात हुआ । ताजा हिमपात होने से घाटी के तापमान में गिरावट आने के कारण लोगों ने गर्म वस्त्र पहनने शुरू कर दिए । जबकि मनाली में घूमने आए पर्यटक अपने होटल के कमरों से बाहर होटल के प्रांगण में निकले और बारिश में भीगकर बारिश की भीनी - भीनी बूंदों का मजा लेने लगे । वहीं स्थानीय लोगों के लिए यह बारिश वरदान से कम नहीं मानी जा रही है क्योंकि सेब की अच्छी फसल के लिए समय - समय पर बारिश का होना जरूरी माना जाता है । वहीं पर पशुओं के चारे व अन्य फसलों की बिजाई के लिए यह बारिश अति उत्तम मानी जा रही है । समय - समय पर हो रही बारिश तथा तापमान की अनुकूलता के कारण इस वर्ष अच्छी फसल होने की उम्मीद जताई जा रही है । उधर , उदयपुर ( लाहौल - स्पीति ) में रविवार देर रात उदयपुर , मयाड़नाला , तिंदी तथा थिरोट इलाके में हल्की बारिश की बूंदाबांदी से स्थानीय किसानों ने राहत की सांस महसूस की । गत रात्रि से ही घाटी में काले बादल मंडराने शुरू हो गए थे मगर घाटी में इंद्रदेव की नाराजगी से बारिश की हल्की - हल्की बौछारें शुरू हुई । प्राप्त सूत्रों के अनुसार घाटी के ऊंचे क्षेत्रों में ड्रिलबु पीक व संमजोतर पीक में हल्का हिमपात होने से घाटी के तापमान पर काफी गिरावट दर्ज की गई जिससे घाटी के लोगों ने पुनः गर्म कपड़ों को पहनना शुरू कर दिया ।


<\TEXT>
<\DOC>