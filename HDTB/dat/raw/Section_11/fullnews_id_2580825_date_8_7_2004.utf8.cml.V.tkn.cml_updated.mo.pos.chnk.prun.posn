<DOC>
<DOCNO>fullnews_id_2580825_date_8_7_2004.utf8.cml.V.tkn.cml_updated.mo.pos.chnk.prun.posn</DOCNO>
<TEXT>


नानावटी रिपोर्ट में केंद्रीय वाणिज्य मंत्री कमलनाथ और कांग्रेस के वरिष्ठ नेता वसंत साठे को १९८४ के दंगों के मामले में क्लीन चिट दी गई है । रिपोर्ट में कहा गया है कि आयोग को ऐसा कोई साक्ष्य नहीं मिला है जिससे यह सिद्ध किया जा सके कि गुरुद्वारा रकाबगंज में मौजूदगी के दौरान कमलनाथ ने उत्तेजित भीड़ को भड़काया । इसी प्रकार वसंत साठे की वहां मौजूदगी संबंधी दावे को आयोग ने भ्रामक माना है । पत्रकार संजय सूरी ने अपने बयान में आयोग को बताया कि ३१ अक्टूबर ८४ को कमलनाथ गुरुद्वारा रकाबगंज में मौजूद थे तथा वह भीड़ को शांत करने का प्रयास कर रहे थे । कमलनाथ ने अपने जवाब में भी कहा है कि वे कांग्रेस के एक जिम्मेदार नेता के रूप में वहां गये थे ताकि कानून व्यवस्था की स्थिति बिगड़ नहीं पाये । जब वे वहां पहुंचे थे तो वहां भारी पुलिस बल मौजूद था और पुलिस आयुक्त भी तभी वहां पहुंच गये थे । उन्होंने भीड़ को तितर - बितर होने और कानून अपने हाथ में नहीं लेने के लिए राजी किया । हालांकि आयोग ने इस बात पर आश्चर्य प्रकट किया कि कमलनाथ पुलिस अधिकारियों से संपर्क किये बगैर कानून व्यवस्था की चिंता के लिए गुरुद्वारा पहुंच गये । लेकिन कमलनाथ का तर्क था कि २० साल बाद यह बता पाना संभव नहीं है कि वे वहां कब और कैसे गये । बहरहाल आयोग को दंगे भड़काने में भूमिका होने की बाबत उनके खिलाफ कोई साक्ष्य नहीं मिला है । वसंत साठे के मामले में मुख्त्यार सिंह नामक एक व्यक्ति ने उनके गुरुद्धारा रकाबगंज में होने का दावा किया था । लेकिन पत्रकार सूरी ने ऐसा कोई बयान नहीं दिया । साठे का जवाब है कि उस दिन ग्यारह बजे के आसपास वे तीन मूर्ति भवन में मौजूद थे जहां इंदिरा का पार्थिव शरीर रखा गया था । वहां इस दौरान उन्होंने दूरदर्शन की टीम को साक्षात्कार भी दिया था और लोगों से शांति व्यवस्था बनाये रखने की अपील की थी । आयोग ने मुख्त्यार सिंह के दावे को गलतफहमी माना ।


<\TEXT>
<\DOC>